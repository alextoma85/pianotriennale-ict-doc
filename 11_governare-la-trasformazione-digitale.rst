Governare la trasformazione digitale
====================================

I processi di transizione digitale di successo richiedono visione strategica,
capacità realizzativa e efficacia della *governance*.  Con il Modello
strategico di evoluzione del sistema informativo della Pubblica Amministrazione
e con il Piano Triennale per l’informatica nella PA sono state gettate le
fondamenta. Il Modello strategico, delineato nel Piano 2017 - 2019, necessita di
una declinazione completa e omogenea con cui sia ulteriormente sottolineata la
necessità di un approccio olistico al tema della trasformazione digitale. Tale
approccio renderà protagonisti dell’innovazione tutti i possibili *player* a
cominciare, come si vedrà più avanti, dai Responsabili della transizione al
digitale.  Solo così si favorisce la crescita: creando partecipazione e
condivisione, evitando sovrapposizioni e duplicazioni di attività, guadagnando
in trasparenza.

Sul tema della *governance* e del cambiamento culturale da attuare, non si può
che intervenire a normativa e risorse vigenti, progettando in parallelo
l’organizzazione che serve e agendo su tutte le leve: sfruttando le eccellenze
che già esistono nella PA, nelle società *in-house* e nel mondo delle imprese e
favorendo la diffusione della cultura digitale ad ogni livello.

Visione e metodo vanno declinati in azioni concrete: strategie condivise,
raccordo con agende digitali regionali e comunali, responsabilizzazione e
coinvolgimento dei Responsabili della transizione al digitale e del *top
management* delle amministrazioni, definizione del metodo stringente per la
reingegnerizzazione dei processi.

Il governo della trasformazione digitale passa attraverso alcuni concetti che si
ritrovano tutti nei capitoli che precedono.

Il primo è **semplificare**, **semplificare**, **semplificare**! I cittadini, le
imprese, le amministrazioni stesse devono poter accedere in maniera semplice ed
immediata ai servizi della PA, non devono fornire più e più volte lo stesso
dato, devono ottenere risposte chiare e veloci. La semplificazione porta con sé
un secondo concetto estremamente importante, quello della **riorganizzazione dei
processi**: riorganizzare e ristrutturare i processi intra e inter
amministrazione è compito, nelle amministrazioni, di chi sovrintende a tali
processi, il quale deve avere una solida consapevolezza delle opportunità che in
questo senso il digitale offre. Si tratta di dare alle **figure di coordinamento
istituite dal CAD**, i Responsabili della transizione al digitale,
riconoscimento e potere e le risorse per operare.

Tali figure dovranno coniugare competenze di *project management* con competenze
di governo di sistemi: non sono richieste conoscenze sulle tecnicalità, ma
piuttosto una conoscenza approfondita dei progetti e delle iniziative, che
si coniughi con la comprensione delle esigenze dei cittadini e delle imprese. E
questo è il quarto concetto: **rafforzare le competenze**, a partire dalla PA,
con ricadute su cittadini e imprese.

Le soluzioni sono meno complesse di quanto sembra ed esistono molte buone
pratiche da prendere ad esempio. Nelle pagine che seguono, sulla base dei
concetti sopra espressi, si presentano alcuni temi, già delineati nel Piano
Triennale 2017 - 2019, le cui azioni, avviate nel biennio 2017 - 2018, prevedono
sviluppi ulteriori nel Piano attuale.

Governare la trasformazione digitale è l’insieme di queste e di altre azioni,
che evolveranno nei prossimi anni, ma è da sottolineare che questo processo
richiede il coordinamento di una pluralità di soggetti diversi nel ruolo, nella
funzione e nell’organizzazione, tutti chiamati a partecipare alla realizzazione
della strategia nazionale e sul territorio.

Le leve per il coordinamento sul territorio
-------------------------------------------

Scenario
~~~~~~~~

Perché le iniziative e i progetti risultino efficaci e veramente rispondenti ad
esigenze reali, bisogna agire sui territori: a febbraio 2018 l’Agenzia per
l’Italia Digitale e la Conferenza per le Regioni e le Province Autonome hanno
siglato un Accordo di collaborazione con l’impegno di rafforzare l’azione
congiunta ai fini dell’attuazione della strategia Crescita Digitale, del Piano
Triennale, della strategia “Agire le Agende Digitali” approvata dalla Conferenza
delle Regioni e Province Autonome il 5 agosto 2014 e delle strategie regionali
di Agenda Digitale.

In questo quadro, non può che risultare di fondamentale importanza il ruolo
dell’Agenzia per la Coesione territoriale, la quale persegue un metodo di lavoro
che si caratterizza per il continuo colloquio con i territori, in una dialettica
periferia-centro-periferia basata su un ciclo virtuoso di coprogettazione,
scelta degli obiettivi, verifica in itinere e rimodulazione degli obiettivi.

L’azione congiunta di tutti questi soggetti è finalizzata al coordinamento delle
attività connesse ai piani di digitalizzazione e trasformazione digitale
definiti a livello nazionale e regionale e quindi all’attuazione da parte delle
Regioni del ruolo di soggetto di coordinamento e soggetto aggregatore, che può
assumere estensione territoriale e ampiezza di ambiti secondo geometrie
variabili, Regione per Regione, da definire tramite appositi Accordi
territoriali. A dicembre 2018 sono stati perfezionati e sottoscritti gli accordi
territoriali con le regioni Abruzzo, Sardegna, Puglia e Lazio.

Integrare le Agende digitali regionali con il Piano Triennale, inquadrandole
nella Strategia per la Crescita digitale 2014 - 2020, significa sviluppare e
meglio definire il ruolo delle Regioni come soggetto aggregatore territoriale
per il digitale e richiede, per contro, il potenziamento delle capacità locali
con affiancamento, ove necessario, di team specialistici a supporto dei tecnici
locali, sia per avviare un confronto rispetto alla strategia nazionale sia per
indirizzare specifiche esigenze e problemi.

In più, le Regioni possono essere i copromotori, insieme con la Presidenza del
Consiglio dei Ministri e con AGID, di azioni di supporto e accompagnamento alla
digitalizzazione dei comuni e alla formazione dei dipendenti pubblici sul
digitale, con target sui comuni di piccola e media dimensione.

Le iniziative da mettere in campo possono essere molteplici, una di queste di
seguito presentata in una linea di azione, prevede di mettere in correlazione
l’accompagnamento e la formazione sui temi del digitale con le progettualità
definite dai Comuni nell’ambito del servizio civile; infatti, senza il
contributo e il prezioso coinvolgimento dei giovani nativi digitali la
trasformazione digitale della pubblica amministrazione e dei suoi dipendenti non
potrà che essere più lenta.

Obiettivi
~~~~~~~~~

- Attivare percorsi strutturati per la definizione condivisa dell’attuazione del
  Piano sul territorio;

- mettere in atto azioni di supporto e assistenza tecnica;

- avviare iniziative pilota che coinvolgano tutti gli *stakeholder* e che
  permettano di attivare buone pratiche trasferibili ad altri territori;

- produrre format di progetti di innovazione che privilegino alcune priorità
  (per esempio: diffusione della CIE) e definiscano condizioni organizzative
  (per esempio: aggregazioni di Comuni).

Linee di azione
~~~~~~~~~~~~~~~

.. rubric:: **LA79 - Costituzione di Unità di Program Management Office nazionali e regionali**
   :class: ref
   :name: la79

**Tempi**
  In corso

**Attori**
  AGID, Regioni

**Descrizione**
  Istituzione di unità di *Program Management Office* regionali (PMOR) dedicate
  alle attività regionali, con il compito di coordinare le attività operative
  oggetto dell’accordo regionale, sviluppare e manutenere il *Master Plan* di
  progetto e interagire con il *Project Management Office* Centrale AGID che può
  ingaggiare all’occorrenza i Centri di Competenza Tematici (CDCT) che, oltre a
  fornire il supporto specialistico richiesto dal PMO, hanno anche il compito di
  sviluppare metodologie per la messa a disposizione degli *asset* necessari
  all’implementazione.

**Risultati**
  Creazione di una piattaforma per il PMO e di un modello operativo di azione
  (giugno 2019);

  Avvio del PMO regionale su 3 Regioni Pilota (dicembre 2019).

**Aree di intervento**
  Impatto a breve termine sulle PA.

.. rubric:: **LA80 - Laboratori digitali per i territori**
   :class: ref
   :name: la80

**Tempi**
  Da gennaio 2019

**Attori**
  AGID, Funzione Pubblica, amministrazioni locali e loro aggregazioni

**Descrizione**
  Il processo di digitalizzazione del Paese deve coinvolgere tutte le realtà
  territoriali, a partire dai piccoli Comuni, e il primo passo è quello di
  informare, sensibilizzare e dare ascolto alle esigenze che vengono dal basso.
  Saranno costituiti “Laboratori digitali” con piccoli Comuni o con aggregazioni
  di essi per: definire modelli di organizzazione, anche territoriale,
  finalizzati all’introduzione delle iniziative di digitalizzazione previste dal
  Piano; rilevare i fabbisogni di competenze del personale all’interno di
  tali amministrazioni e delineare le opportune iniziative formative;
  individuare canali di finanziamento degli interventi, in collaborazione con le
  Regioni e le città metropolitane; avviare progetti pilota all’interno dei
  Laboratori.

**Risultati**
  Costituzione di almeno 10 laboratori digitali entro dicembre 2019.

**Aree di intervento**
  Nel breve periodo, impatto sulle PA.

.. rubric:: **LA81 - Istituzione del servizio civile digitale**
   :class: ref
   :name: la81

**Tempi**
  Da gennaio 2019

**Attori**
  Funzione Pubblica, Dipartimento della Gioventù e del Servizio Civile
  Nazionale, AGID, Regioni e Province autonome, Città Metropolitane, piccoli
  Comuni e loro aggregazioni

**Descrizione**
  I Comuni inseriscono progetti di trasformazione digitale all’interno dei bandi
  per il servizio civile. Saranno premiate le proposte progettuali delle unioni
  di Comuni che, al fine di razionalizzare la spesa pubblica rendere efficienti
  i procedimenti amministrativi, intendano aggregare funzioni e servizi. I
  giovani intenzionati ad attivare il servizio civile che sceglieranno un
  progetto di trasformazione o di formazione digitale (riduzione del *digital
  divide*), dopo un breve corso di formazione presso AGID, attraverso un
  *toolkit* che verrà loro messo a disposizione, potranno realizzare delle
  attività di formazione ai dipendenti dei comuni in materia di Piano Triennale
  per l’informatizzazione della pubblica amministrazione e/o potranno seguire
  direttamente i progetti di digitalizzazione avviati dal Comune stesso.

**Risultati**
  Avvio del progetto in fase sperimentale (entro dicembre 2020).

**Aree di intervento**
  Impatto a breve-medio termine su PA e cittadini.

Il Responsabile della Transizione alla modalità digitale
--------------------------------------------------------

*Questo paragrafo è frutto della condivisione dei contenuti e delle idee
maturate da riflessioni e scambi con i Responsabili della transizione al
digitale delle Regioni e delle Città metropolitane. I Responsabili hanno fornito
i propri suggerimenti e in molti casi hanno curato la scrittura di quanto segue.
Se ne riporta il contributo. Alla loro partecipazione e al loro entusiasmo va il
ringraziamento di AGID.*

Scenario
~~~~~~~~

Al fine di facilitare il processo di digitalizzazione della Pubblica
Amministrazione, il Codice dell’amministrazione digitale, fin dalla versione
modificata dal Decreto Legislativo n. 179 del 26 agosto 2016, ha introdotto per
le pubbliche amministrazioni il ruolo dell’ufficio a cui affidare la transizione
alla modalità operativa digitale: all’articolo 17, comma 1, si stabilisce
infatti che “*ciascuna pubblica amministrazione affidi ad un unico ufficio
dirigenziale generale, fermo restando il numero complessivo di tali uffici, la
transizione alla modalità operativa digitale e i conseguenti processi di
riorganizzazione finalizzati alla realizzazione di un’amministrazione digitale e
aperta, di servizi facilmente utilizzabili e di qualità, attraverso una maggiore
efficienza ed economicità*”.

L’Ufficio per la transizione al digitale svolge il ruolo di “punto di contatto”
sia all’interno che all’esterno dell’Amministrazione di appartenenza,
relazionandosi e confrontandosi con vari soggetti quali, ad esempio:

- organi di governo coinvolti nell’attuazione dell’Agenda digitale italiana, tra
  cui l’Agenzia per l’Italia Digitale, in particolare per le attività di
  attuazione della Strategia per la crescita digitale, del Piano Triennale e
  della *governance* dei processi di cooperazione istituzionale;

- l’Ufficio del difensore civico per il digitale relativamente alle segnalazioni
  di cui sarà destinataria l’amministrazione coinvolta;

- il *Data Protection Officer* (DPO) di riferimento per l’amministrazione,
  previsto dal GDPR;

- altre pubbliche amministrazioni, società partecipate e concessionari di
  servizi pubblici, con specifico riguardo all’interoperabilità e
  all’integrazione di sistemi e servizi;

- cittadini, imprese e *stakeholder* rispetto ai servizi online e agli altri
  temi di sua competenza.

Con il D.Lgs. n. 217 del 13 dicembre 2017, di modifica e integrazione del CAD,
ai compiti assegnati all’Ufficio per la transizione al digitale, si aggiungono
quelli di pianificazione e coordinamento:

- del processo di diffusione, all’interno dell’amministrazione, dei sistemi di
  identità e domicilio digitale e del processo di integrazione e
  interoperabilità tra i sistemi e servizi delle amministrazioni (articolo 17,
  comma 1 lettera j);

- degli acquisti di soluzioni e sistemi informatici, telematici e di
  telecomunicazione al fine di garantire la compatibilità con gli obiettivi di
  attuazione dell’Agenda digitale e, in particolare, con quelli stabiliti nel
  Piano Triennale (articolo 17, comma 1 lettera j-bis).

Si introduce inoltre la possibilità per le pubbliche amministrazioni
territoriali di esercitare le funzioni di tale Ufficio anche in forma associata
(articolo 17 comma 1-septies).

L’Ufficio è diretto dal Responsabile per la Transizione al Digitale (RTD), i cui
riferimenti devono essere inseriti sull’`Indice delle Pubbliche Amministrazioni
<http://www.indicepa.gov.it/documentale/index.php>`__ (IPA).

Il RTD ha un ruolo preminente nell’attuazione delle iniziative
dell’amministrazione legate al digitale, anche per quanto riguarda pareri e
verifiche, avendo una particolare attenzione non solo agli aspetti tecnologici
ma anche alle conseguenti necessità e trasformazioni organizzative. Nell’ambito
dell’Ente di appartenenza, ha poteri di impulso e coordinamento per la
realizzazione degli atti preparatori e di attuazione delle pianificazioni
strategiche e programmazioni previste dal Piano Triennale. Tra i suoi compiti
rientrano tra gli altri:

- progettare e coordinare lo sviluppo dei servizi in rete per cittadini e
  imprese, ottimizzando i costi e i tempi di erogazione, promuovendo e attuando
  una semplificazione e riorganizzazione dei processi analogici esistenti e dei
  servizi digitalizzati;

- promuovere e coordinare processi di co-design dei servizi digitali con i
  cittadini;

- pianificare e coordinare le azioni funzionali all’attuazione dei cambiamenti
  organizzativi derivanti dallo sviluppo dei servizi in rete e dal più
  complessivo avanzamento della transizione al digitale, ivi compreso lo
  sviluppo delle competenze necessarie;

- pianificare e gestire la diffusione di sistemi di posta elettronica, strumenti
  di collaborazione, protocollo informatico, firma digitale o firma elettronica
  qualificata e mandato informatico;

- assicurare che siano rispettate le norme in materia di accessibilità;

- garantire l’integrazione e l’interoperabilità tra i sistemi
  dell’amministrazione e il punto di accesso telematico attivato presso la
  Presidenza del Consiglio dei Ministri;

- coordinare i processi interni in tema di digitalizzazione e adozione del
  documento informatico;

- favorire lo sviluppo e la diffusione delle competenze digitali all’interno
  dell’amministrazione;

- indirizzare, pianificare, monitorare gli aspetti correlati alla sicurezza
  informatica dell’amministrazione, anche in conformità con quanto previsto
  dalla normativa vigente in materia di protezione dei dati e di concerto con il
  Responsabile della protezione dei dati (DPO) dell’Ente.

Le azioni da condurre sono in prima battuta quelle di organizzare tavoli tecnici
e gruppi di lavoro con gli RTD con l’eventuale coinvolgimento di *stakeholder*
territoriali/settoriali, per condividere le esperienze relative agli adeguamenti
previsti dal presente Piano e per individuare soluzioni, tecniche ed
organizzative condivise nel rispetto degli standard nazionali vigenti.

L’importanza di tale figura è stata di recente ribadita dalla circolare n. 3 del
2018 del Ministro per la Pubblica Amministrazione, con la quale si sollecitano
tutte le amministrazioni pubbliche a individuare al proprio interno un
Responsabile per la Transizione al Digitale (RTD).

Obiettivi
~~~~~~~~~

- Stimolare le amministrazioni pubbliche a individuare al proprio interno il
  Responsabile per la Transizione al Digitale (RTD);

- rafforzare il ruolo del RTD, costruendo, in collaborazione con il Dipartimento
  della Funzione Pubblica, un sistema condiviso di obiettivi e di indicatori di
  performance; innescare un processo di mutua collaborazione tra i RTD
  attraverso la creazione di un modello di rete che possa stimolare il
  confronto, valorizzare le migliori esperienze e la condivisione di conoscenze
  e di progettualità;

- avviare specifici gruppi di lavoro per l’ottimizzazione delle risorse
  disponibili, l’analisi della normativa vigente in tema di innovazione
  digitale, le possibili semplificazioni dei processi analogici esistenti;

- promuovere processi di coordinamento tra le pubbliche amministrazioni, sia
  nell’ambito dei progetti e delle azioni del Piano Triennale per l’informatica
  nella PA, sia nell’ambito di nuove iniziative che maturino dai territori.

Linee di azione
~~~~~~~~~~~~~~~

.. rubric:: **LA82 - Costituzione della rete dei RTD**
   :class: ref
   :name: la82

**Tempi**
  In corso

**Attori**
  AGID, Dipartimento Funzione Pubblica, PA Centrali, Regioni, Città
  Metropolitane e relativi Comuni Capoluogo

**Descrizione**
  AGID promuove la creazione di un gruppo di lavoro permanente partendo dai
  RTD di PA Centrali, Regioni, Città Metropolitane e relativi Comuni capoluogo,
  per supportare le amministrazioni e attuare gli obiettivi di transizione al
  digitale previsti dal Piano Triennale. Tale rete ha il compito di evidenziare
  e condividere fabbisogni, esperienze e criticità, al fine di definire
  strumenti, metodologie, soluzioni replicabili in tutte le PA. Il Dipartimento
  della Funzione Pubblica e AGID, al fine di rafforzare il ruolo degli RTD,
  costruiscono e condividono modelli organizzativi comuni e obiettivi di
  performance correlati alla digitalizzazione.

  Riunioni periodiche e tematiche dei RTD consentiranno di definire tavoli di
  lavoro specifici al cui interno le Amministrazioni avranno un ruolo proattivo
  nel condividere dati, esperienze, proposte. A tale scopo saranno utilizzati
  spazi di discussione (es. forum.italia.it) e gruppi di lavoro online.

**Risultati**
  AGID istituisce la rete dei RTD (entro marzo 2019) e promuove la costituzione
  di una conferenza permanente dei RTD (entro dicembre 2019).

**Aree di intervento**
  Impatto a breve termine sulle PA.

.. rubric:: **LA83 - Iniziative della Rete dei RTD**
   :class: ref
   :name: la83

**Tempi**
  Da luglio 2019

**Attori**
  AGID, Dipartimento Funzione Pubblica, Formez, SNA, PA Centrali, Regioni, Città
  Metropolitane e relativi Comuni capoluogo

**Descrizione**
  Per collaborare alla realizzazione della trasformazione digitale AGID supporta
  i RTD mettendo a disposizione figure di supporto specialistico, strumenti e
  aree di collaborazione, che hanno l’obiettivo di trasferire conoscenze e
  strategie di digitalizzazione da attuare all’interno delle amministrazioni per
  la realizzazione del Piano e di accrescimento della capacità amministrativa,
  come spazi di discussione, e gruppi di lavoro online. La Rete dei RTD, in
  sinergia con gli attori indicati, elabora e utilizza risorse comuni (es.:
  modelli applicativi e studi), promuove attività di formazione di competenze
  digitali specialistiche e trasversali, avvia iniziative di sensibilizzazione e
  diffusione, anche sul territorio anche allo scopo di valorizzare le migliori
  *best practice*.

**Risultati**
  La Rete dei RTD sviluppa modelli applicativi e studi e promuove incontri ed
  eventi di formazione, divulgazione, condivisione (entro dicembre 2019).

**Aree di intervento**
  Impatto a breve termine sulle PA.

Il monitoraggio
---------------

Scenario
~~~~~~~~

AGID è chiamata istituzionalmente a svolgere l’attività di monitoraggio dello
stato di attuazione della crescita digitale a livello nazionale e territoriale,
in quanto organismo responsabile della condizionalità ex ante 2.1 stabilita
dall’Accordo di Partenariato 2014 - 2020.

In sede di approvazione della “Strategia per la crescita digitale”, la
Commissione Europea ha proposto di “*continuare ad aggiornare il sistema di
monitoraggio al fine di garantire un adeguato ed efficiente follow up di tutte
le azioni della strategia e dei relativi risultati attesi, sia a livello
nazionale che livello regionale, attraverso opportuna quantificazione degli
indicatori*”.

Il monitoraggio delle linee di azione presenti nella citata Strategia e nel
Piano Triennale è pertanto componente fondamentale del processo di
trasformazione digitale perché permette, a partire dalla ricognizione delle
strategie regionali, la rilevazione degli stati di avanzamento dei progetti.

A tal fine è fondamentale, tra l’altro, la valorizzazione di indicatori coerenti
con quelli previsti dalla citata “Strategia per la crescita digitale” e con
quelli previsti dalla programmazione europea 2014 - 2020 con l’obiettivo di
individuare le criticità e le relative soluzioni correttive.

È quanto mai necessario ribadire che l’azione di monitoraggio deve riguardare
anche gli obiettivi e le linee di azione riportate nel Piano e, pertanto, deve
essere attuata considerando tutti i soggetti chiamati a realizzare le linee di
azione dell’Agenda digitale, siano esse amministrazioni centrali o territoriali.

Obiettivi
~~~~~~~~~

- Definire una metodologia che consenta di individuare tutti gli indicatori
  pertinenti per la misurazione delle Agende digitali regionali, la loro
  puntuale tassonomia e soprattutto la modalità di reperimento dei dati che ne
  consentono la misurazione;

- far partecipare le amministrazioni centrali e locali alla definizione delle
  modalità e alla raccolta dei dati utili al calcolo degli indicatori, così come
  definiti anche attraverso le attività dei *Project manager office*;

- facilitare la rappresentazione dell’avanzamento ed eventuali criticità, non
  solo per ottenere una visione di insieme, ma anche per permettere a ciascuna
  amministrazione di verificare i dati del proprio ambito/territorio;

- monitorare gli aspetti tecnici (verifica della realizzazione delle azioni
  pianificate dalle PA), gli aspetti economici (raccolta sistematica dei dati di
  spesa ICT delle PA) e gli aspetti di risultato (rilevazione degli indicatori)
  sull’attuazione del Piano Triennale e delle Agende digitali regionali;

- valorizzare i contenuti e i dati prodotti a livello nazionale e territoriale,
  promuovendo una funzione di coordinamento per una interpretazione univoca e
  condivisa.

Linee di azione
~~~~~~~~~~~~~~~

.. rubric:: **LA84 - Evoluzione della strategia di monitoraggio**
   :class: ref
   :name: la84

**Tempi**
  Da gennaio 2019

**Attori**
  AGID e PA coinvolte

**Descrizione**
  AGID ha avviato un’attività di ricognizione e di definizione delle modalità di
  calcolo degli attuali indicatori presenti nella Strategia per la crescita
  digitale, accogliendo peraltro le sollecitazioni in tal senso pervenute da
  amministrazioni territoriali ed enti nel corso di specifici incontri sul tema
  [1]_. Tale ricognizione è stata lo spunto per individuare nuovi indicatori per
  monitorare, con maggiore incisività, le iniziative strategicamente rilevanti
  per AGID e per riflettere sulla definizione di una metodologia univoca per la
  raccolta dei dati utili alla misurazione dei diversi indicatori individuati.
  Per il consolidamento della metodologia si intende coinvolgere, in modo
  permanente, le amministrazioni territoriali che si confronteranno per:

  - individuare un livello comune minimo di dati da rilevare presso tutte le
    amministrazioni;

  - individuare modalità di reperimento dei dati senza gravare sulle
    amministrazioni che detengono il dato evitando di dover fornire sempre gli
    stessi dati;

  - individuare una correlazione con gli indicatori dell’*eGovernment
    Benchmark* per consentire la verifica degli impatti degli avanzamenti sugli
    indicatori definiti dall’Europa.

  - aggiornare la metodologia in funzione delle strategie di contesto (es.
    aggiornamenti del Piano Triennale, nuova programmazione 2021 - 2027, ecc.);

  - definire le rappresentazioni e i *dataset* comuni che saranno gestiti dalla
    piattaforma di monitoraggio.

  .. [1] Come riportato nel verbale dell’incontro svoltosi presso la sede
   dell’AGID il 27 novembre scorso alla presenza dei rappresentanti di ISTAT,
   dell’Agenzia per la Coesione Territoriale, di alcune Regioni e di altri
   soggetti.

**Risultati**
  Definizione di una metodologia utile a monitorare le agende digitali regionali
  e gli interventi di trasformazione digitale (entro dicembre 2019).

**Aree di intervento**
  Impatto a breve termine sulle PA.

.. rubric:: **LA85 - Rilascio e messa in esercizio della piattaforma di monitoraggio**
   :class: ref
   :name: la85

**Tempi**
  Da giugno 2019

**Attori**
  AGID e PA coinvolte

**Descrizione**
  Verrà rilasciata la piattaforma di monitoraggio sulla base della quale si
  avvierà la sperimentazione di applicazione del modello di monitoraggio per la
  raccolta dei dati utili al calcolo degli indicatori. La piattaforma consentirà
  anche il monitoraggio delle attività dei *Program Management Office* e dovrà
  essere in grado di:

  - raccogliere le informazioni provenienti da diverse basi dati in maniera
    automatizzata o grazie alla collaborazione di altre Amministrazioni che
    detengono i dati. Questa seconda modalità sarà garantita grazie all’accesso
    tramite SPID ad un’area specifica della piattaforma di monitoraggio,
    definita per l’imputazione periodica dei dati sulla base dell’indicatore da
    alimentare;

  - mostrare pubblicamente l’avanzamento di tutti gli indicatori individuati (di
    avanzamento delle azioni del Piano, di output e di risultato coerenti con la
    “Strategia per la crescita digitale”, ecc.) consentendo di filtrarli
    attraverso diverse dimensioni di analisi (per territorio, per periodo di
    rilevazione, per tematica, ecc.);

  - rappresentare i dati in forma grafica e intuitiva, consentendone la
    disponibilità in formato aperto.

**Risultati**
  Piattaforma di monitoraggio in esercizio per la raccolta dei dati e la
  rappresentazione degli indicatori (dicembre 2019).

**Aree di intervento**
  Impatto a breve termine sulle PA.

Il rafforzamento delle competenze
---------------------------------

Scenario
~~~~~~~~

L’evoluzione tecnologica e le conseguenti richieste di servizi digitali da parte
del cittadino portano la necessità di identificare dei modelli di riferimento
per definire iniziative formative, di valutazione (*assessment*) e di
valorizzazione delle competenze digitali. Nell’ambito del tema, si può parlare
di tre livelli di intervento:

- **competenze digitali di base**: si tratta delle competenze essenziali per
  interagire con il mondo digitale. Su tale tematica AGID ha reso disponibile la
  traduzione italiana del modello europeo DigComp 2.1, contenente 5 dimensioni
  (Alfabetizzazione su informazione e dati, collaborazione e comunicazione,
  creazione di contenuti digitali, sicurezza, risolvere problemi) su 8 livelli
  (2 livelli base, due intermedi, due avanzati, due di alta specializzazione).
  Grazie a tale modello, le amministrazioni possono pianificare interventi
  formativi per incrementare le competenze in specifici ambiti (ad es.
  formazione al cittadino e/o al personale sul tema dell’uso sicuro della rete),
  indirizzando i soggetti erogatori dell’attività formativa alla mappatura del
  percorso formativo rispetto al modello europeo;

- **competenze digitali specialistiche**: su questo tema l’Italia è
  all’avanguardia nella catalogazione delle competenze professionali ICT. Grazie
  all’attività di normazione tecnica sono disponibili delle catalogazioni di
  profili professionali ICT di tipo generalistico (23 profili) e specialistico
  (attualmente 25 profili per il Web, 12 per la sicurezza informatica e 5 per
  l’informazione geografica), che hanno portato AGID a predisporre delle Linee
  guida per l’aggiornamento del dizionario profili ICT. Su tale catalogazione
  sono state definite attività di mappatura di ulteriori tipologie di
  catalogazione (ad es. Consip, ISTAT) al fine di armonizzare le terminologie
  utilizzate sul mercato;

- **competenze digitali di e-leadership**: la necessità di trasformare la PA in
  ottica digitale porta all’esigenza di fornire competenze di leadership
  digitale (*e-leadership*) alle figure con compiti decisionali. In tale ottica,
  l’iniziativa di AGID di rendere disponibili specifiche Linee guida per
  l’*e-leadership* consentirà alle amministrazioni di comprendere i fabbisogni
  di interventi organizzativi e formativi.

Su questi temi, già a seguito della pubblicazione del precedente Piano
Triennale, il Dipartimento della Funzione pubblica ha promosso il progetto
Competenze digitali per la PA che punta ad accelerare i processi di
trasformazione digitale della PA e a migliorarne i servizi, consentendo a tutti
i dipendenti pubblici di poter accedere a piani formativi personalizzati per
accrescere le proprie competenze in ambito digitale.

In prima stesura è stato realizzato un Syllabus (grazie ad un gruppo di lavoro,
costituito da esperti di formazione e competenze digitali) che definisce
l’insieme di conoscenze e abilità digitali considerate chiave per la pubblica
amministrazione, quali ad esempio: la gestione di dati e informazioni, la
sicurezza, i servizi on line, la comunicazione, la conoscenza di tecnologie
emergenti. Il documento è stato messo in consultazione fino a dicembre 2018.

I risultati della consultazione saranno presi in considerazione dal Dipartimento
della funzione pubblica ai fini della redazione del testo finale, con
l’obiettivo di adottare un quadro condiviso delle competenze digitali di base e
offrire un’offerta formativa mirata.

Nell’ultimo biennio la Scuola Nazionale dell’Amministrazione (SNA) e il Formez,
in collaborazione con AGID e Team per la trasformazione digitale, hanno avviato
e hanno in corso una intensa attività di formazione rivolta ai dipendenti della
Pubblica Amministrazione. La programmazione delle iniziative organizzate dalla
SNA è disponibile sul sito della `Scuola Nazione dell’Amministrazione
<http://www.sna.gov.it>`__; i contenuti e la programmazione dei *webinar*
organizzati dal Formez sono disponibili sulle pagine del `sito dedicato
<http://eventipa.formez.it/lista-eventi>`__.

Obiettivi
~~~~~~~~~

- Individuare strumenti per lo sviluppo di capitale umano, tecnologie e servizi
  orientati a conseguire una maggiore efficienza dei processi organizzativi;

- individuare specifiche competenze tecnico-professionali al fine di
  identificare personale dipendente pubblico competente sulla cultura digitale
  per supportare le attività del Responsabile Transizione al Digitale della PA;

- sostenere la trasformazione della Pubblica Amministrazione migliorando le
  competenze digitali - attraverso percorsi formativi e processi di
  accrescimento della capacità amministrativa - e l’orientamento alla
  semplificazione e digitalizzazione dei territori come fattore abilitante per
  la crescita sostenibile del sistema Paese, cogliendo le opportunità di
  finanziamento disponibili.

Linee di azione
~~~~~~~~~~~~~~~

.. rubric:: **LA86 - Progettazione ed erogazione di corsi di ICT project management per RTD**
   :class: ref
   :name: la86

**Tempi**
  Da gennaio 2019

**Attori**
  SNA, Formez, AGID, Team per la trasformazione digitale, altre strutture
  formative della PA, centri di ricerca e mondo accademico, PA coinvolte

**Descrizione**
  Tutte le strutture formative della PA saranno impegnate a progettare ed
  erogare corsi dedicati ai Responsabili della transizione al digitale, a vari
  livelli di approfondimento e con differenti modalità di veicolazione dei
  contenuti: da corsi brevi i cui contenuti vengono riassunti in brevi manuali
  (*quick reference manual*), a webinar e MOOC, a corsi di approfondimento sui
  temi del Piano Triennale, a veri e propri master sulla reingegnerizzazione dei
  processi.

**Risultati**
  Almeno 10 iniziative di formazione erogate per ciascuna annualità del Piano
  Triennale: almeno 30 iniziative alla fine del triennio (dicembre 2021).

**Aree di intervento**
  Impatto a breve termine sulle PA.

.. rubric:: **LA87 - Progettazione ed erogazione di iniziative di formazione di base e specialistica per PA**
   :class: ref
   :name: la87

**Tempi**
  Da gennaio 2019

**Attori**
  SNA, Formez, AGID, Team per la trasformazione digitale, altre strutture
  formative della PA, centri di ricerca e mondo accademico

**Descrizione**
  Facendo seguito all’esperienza condotta nell’ambito del precedente Piano
  Triennale, è in corso la progettazione e la realizzazione iniziative di
  formazione di base e di formazione specialistica per i dipendenti delle PA,
  con due finalità: fornire a tutti, anche a chi non si occupa di informatica,
  un quadro per orientarsi in tema di trasformazione digitale del Paese ed
  illustrarne i vantaggi in tema di semplificazione e migliore efficienza della
  macchina amministrativa. Le attività di erogazione di seminari in presenza, di
  *webinar* di alfabetizzazione e di corsi specialistici saranno organizzate sia
  livello nazionale, sia insieme con Regioni, Città metropolitane, Comuni,
  offrendo modelli innovativi di formazione.

**Risultati**
  Almeno 50 iniziative di formazione erogate alla fine del triennio 2019 - 2021.

**Aree di intervento**
  Impatto a breve termine sulle PA.

Prime iniziative verso cittadini e imprese
------------------------------------------

Scenario
~~~~~~~~

**Difensore civico per il digitale.** La legge delega n. 124 del 7 agosto 2015
contiene, nell’articolo 1, la Carta della Cittadinanza digitale, un forte
segnale a supporto dell’intenzione del legislatore di rafforzare e rendere
effettivi i diritti digitali dei cittadini nei confronti delle amministrazioni
pubbliche. Nello specifico, viene esplicitato l’obiettivo di garantire l’equità
di trattamento dei cittadini e una capacità di accesso alla rete uniformemente
distribuita nei principali ambiti di tutela per il cittadino, quali l’uso delle
tecnologie, l’identità digitale, il domicilio digitale, i pagamenti con le
modalità informatiche e la comunicazione mediante le tecnologie
dell’informazione.

La riforma del Codice dell’amministrazione digitale (CAD) intervenuta di recente
ha rafforzato il principio dell’esercizio dei diritti digitali.

La figura del Difensore civico per il digitale, prevista in precedenza presso
ogni amministrazione pubblica, ha assunto oggi la funzione di difensore unico a
livello nazionale, con il compito di raccogliere le segnalazioni relative alle
presunte violazioni del Codice dell’amministrazione digitale o di ogni altra
norma in materia di digitalizzazione e innovazione, a garanzia dei diritti di
cittadinanza digitali dei cittadini e delle imprese.

Tali diritti si concretizzano principalmente nella possibilità per il cittadino
e le imprese di utilizzare l’identità digitale, il domicilio digitale, i
pagamenti con le modalità informatiche e la comunicazione mediante le tecnologie
dell’informazione. Le segnalazioni possono essere presentate da chiunque, il
Difensore esamina le segnalazioni e, qualora le ritenga fondate, invita il
soggetto responsabile a porvi rimedio tempestivamente e pubblica la relativa
decisione online.

Il Difensore civico per il digitale svolge una funzione di supporto ai cittadini
e alle imprese per rendere effettivo l’esercizio dei diritti di cittadinanza
digitale.  La conoscenza di eventuali criticità operative rilevate presso le
pubbliche amministrazioni consentirà di individuare più facilmente eventuali
azioni da intraprendere o possibili provvedimenti correttivi da adottare per
migliorare l’azione amministrativa nel suo complesso. Inoltre, il Difensore
decide, su segnalazione dell’utente, ai fini della corretta attuazione della
legge relativa agli strumenti informatici per persone con disabilità (in
base al comma 3, dell’articolo 3-quinquies della legge n. 4/2004 aggiornata dal
D.Lgs. 106/2018).

**Domicilio digitale.** Il decreto legislativo 217 del 13 dicembre 2017 ha
introdotto i domicili digitali dei cittadini e dei soggetti che a titolo
volontario vogliano eleggere tale domicilio per ricevere le comunicazioni da
parte delle PA e dei gestori di servizi pubblici.

**Patto per la semplificazione.** Per ciò che concerne le iniziative e gli
impatti che il Piano avrà sulle imprese, sarà necessario realizzare stretti
collegamenti con quelle del Patto per la Semplificazione in corso di definizione
da parte del Dipartimento della Funzione Pubblica.

L’Agenda della semplificazione 2015 - 2017, in fase di aggiornamento, ha già
messo in campo un intervento particolarmente significativo a favore delle
imprese: quello della semplificazione amministrativa degli sportelli unici delle
attività produttive e dell’edilizia. Si tratta di una linea di azione ancora in
corso, di seguito delineata.

Obiettivi
~~~~~~~~~

- Realizzare una rete costituita dal Difensore civico per il digitale e dai
  Responsabili per la transizione digitale e avviare una sinergica e proficua
  collaborazione per pianificare e coordinare iniziative finalizzate ad una più
  efficace erogazione di servizi in rete e ad una effettiva diffusione del
  digitale per i cittadini e le imprese;

- supportare l’attuazione della cittadinanza digitale nella tutela del suo
  diritto/dovere: diritto del cittadino digitale alla fruizione dei servizi;
  dovere del cittadino ad adeguarsi alle modalità richieste dall’*eGovernment*
  per poter esercitare il suo diritto;

- realizzare l’infrastruttura per la gestione dei domicili digitali delle
  persone fisiche e degli enti di diritto privato non già obbligati all’elezione
  di un domicilio digitale. Definire le azioni di comunicazione verso le PA e i
  gestori di pubblici servizi che devono utilizzare i domicili digitali.

- dal punto di vista della progettazione e dell’erogazione dei servizi pubblici
  digitali: superare la “logica dell’adempimento” per cui il controllo esteso
  previsto dalla norma implica di richiedere in continuazione le medesime
  informazioni a cittadini e imprese. Il principio va ribaltato: l’informazione,
  che deve essere fornita da impresa/cittadino alla PA una sola volta, diviene
  patrimonio della Pubblica Amministrazione nel suo complesso in un’ottica di
  circolazione continua e arricchita;

- per ciò che riguarda la semplificazione amministrativa: puntare alla
  semplificazione e standardizzazione procedurale, che si realizza attraverso
  una serie di azioni che vanno dall’ampliamento della ricognizione dei
  procedimenti aventi un impatto sui cittadini e imprese per le attività
  produttive all’ulteriore riduzione dei procedimenti ancora assoggettati ad
  autorizzazioni, passando dal completamento della standardizzazione della
  modulistica e della predisposizione dei relativi schemi dati XML.

Linee di azione
~~~~~~~~~~~~~~~

.. rubric:: **LA88 - Interazione della figura del Difensore civico per il digitale con la rete dei Responsabili per la transizione al digitale**
   :class: ref
   :name: la88

**Tempi**
  Da luglio 2019

**Attori**
  AGID, amministrazioni centrali

**Descrizione**
  Individuazione e valutazione di modelli possibili utilizzabili di interazione
  tra i Responsabili per la transizione al digitale delle amministrazioni
  centrali e il Difensore civico; avvio di una sperimentazione per la creazione
  di una rete sinergica.

**Risultati**
  AGID e amministrazioni centrali avviano le attività della rete (da gennaio
  2020).

**Aree di intervento**
  Impatto a breve e medio termine sulle PA.

.. rubric:: **LA89 - Redazione Guida sui diritti di cittadinanza digitale**
   :class: ref
   :name: la89

**Tempi**
  In corso

**Attori**
  AGID

**Descrizione**
  Predisposizione di una Guida per i cittadini che illustri i principali diritti
  digitali contenuti nel CAD che regolano e semplificano il rapporto dei
  cittadini e delle imprese nei confronti della PA.  Il documento nasce per
  essere strumento, pratico e agile, a disposizione dei cittadini e delle
  imprese per informarsi ed essere aggiornati sui propri diritti digitali e
  sulle forme di tutela nel caso in cui le amministrazioni non consentano loro
  di esercitarli.

  La Guida è, inoltre, uno strumento di trasparenza, volto anche a generare
  conoscenza e consapevolezza dei diritti dei cittadini e delle imprese di usare
  in modo accessibile ed efficace le tecnologie nei rapporti e nelle
  comunicazioni con le pubbliche amministrazioni. Oltre alla descrizione del
  diritto, nel documento è possibile trovare l’indicazione:

  - delle piattaforme abilitanti (quali ad esempio: pagoPA, Anagrafe Nazionale
    della Popolazione Residente (ANPR), Sistema pubblico d’identità digitale
    (SPID), Carta d’identità digitale (CIE), Fatturazione Elettronica, ecc.);

  - dei riferimenti normativi ed eventuali provvedimenti attuativi;

  - degli strumenti specifici di tutela.

  La parte conclusiva è dedicata alle forme di tutela nei confronti delle
  pubbliche amministrazioni.

**Risultati**
  AGID pubblica la Guida dei diritti di cittadinanza digitale (entro dicembre
  2019).

**Aree di intervento**
  Impatto a breve termine sui cittadini.

.. rubric:: **LA90 - La semplificazione amministrativa degli sportelli unici delle attività produttive e dell’edilizia**
   :class: ref
   :name: la90

**Tempi**
  In corso

**Attori**
  Funzione pubblica, AGID, Regioni, Comuni, Sistema camerale, Enti Terzi
  (Amministrazioni locali e centrali)

**Descrizione**
  A partire dalla ricognizione dei procedimenti amministrativi, si definiranno,
  secondo un approccio BPM (*Business process management*), i processi
  inter-istituzionali per l’attuazione dei regimi amministrativi.
  Contestualmente andrà continuata l’attività di standardizzazione della
  modulistica per le restanti attività produttive con relativa elaborazione
  degli schemi dati XML.

  Tutti i moduli, i relativi schemi e i connessi processi interistituzionali,
  verranno veicolati mediante nuovi Accordi in Conferenza unificata.

**Risultati**
  Report di monitoraggio del livello di adozione della modulistica
  standardizzata da parte delle amministrazioni interessate e dei relativi
  schemi XML che dovrà partire:

  - dalla presenza della nuova modulistica standardizzata sui siti web
    istituzionali delle amministrazioni interessate;

  - dalla verifica dell’utilizzo degli schemi dati XML all’interno dei servizi
    digitali realizzati dalle PA (dicembre 2019).

**Aree di intervento**
  Impatto a breve termine su PA e imprese.

.. admonition:: Focus. Semplificare: una buona pratica

   .. rubric:: “Il modello di gestione del progetto sulla semplificazione
      amministrativa degli sportelli unici delle attività produttive (SUAP) e
      dell’edilizia (SUE)”

   *Si ringraziano il Dipartimento della Funzione Pubblica e le Regioni per il
   contributo alla redazione di questo focus.*

   Nell’ambito della semplificazione amministrativa, relativamente agli
   sportelli unici delle attività produttive (SUAP) e dell’edilizia (SUE), si è
   avviato il passaggio da un approccio autorizzativo-centrico ad uno
   impresa-centrico, attraverso l’incremento dell’interoperabilità delle
   soluzioni software realizzate o in via di realizzazione. Un ruolo
   fondamentale in questa trasformazione passa attraverso una preliminare
   analisi ragionata dei moduli, al fine di determinare le porzioni informative
   comuni e quelle specifiche di ogni singolo modulo. Ciò è la premessa per
   ottimizzare la richiesta di dati all’impresa: riconducendo la richiesta di
   informazione ad una sola istanza per l’informazione comune e una sola
   istanza per la porzione di informazione specifica di ogni modulo.

   La definizione e condivisione a livello nazionale dei moduli è condizione
   necessaria per una razionalizzazione dei sistemi informatici che implementano
   i SUAP e SUE.  Sin dall’inizio vi è stata la piena consapevolezza che per la
   definizione di un’architettura logica condivisa, presupposto per la
   interoperabilità dei sistemi informatici, si dovesse assicurare:

   - la capitalizzazione delle esperienze pregresse realizzate dai soggetti
     coinvolti (comuni, regioni, Sistema Camerale);

   - la mediazione tra l’esigenza di standardizzazione e l’impatto sulle
     soluzioni in esercizio;

   - la definizione di protocolli di comunicazione tra gli attori che permettano
     l’interoperabilità dei sistemi indipendentemente dalle scelte organizzative
     e tecnologiche dei Comuni e degli Enti terzi.

   Per il raggiungimento degli obiettivi posti è stato costituito dal
   Dipartimento di Funzione Pubblica il Tavolo tecnico per l’interoperabilità
   della Semplificazione Amministrativa. Il coordinamento tecnico informatico è
   stato assegnato all’AGID, che a valle dell’analisi preliminare del
   contesto, ha individuato i seguenti Gruppi di lavoro (GdL):

   - **GdL – XML Schema**: ha il compito di definire gli XML Schema per la
     formalizzazione dei moduli condivisi a livello nazionali e approvati in
     Conferenza unificata. Il GdL assicura anche il mantenimento degli XML
     Schema definiti dando seguito alle necessarie azioni di refactoring.

   - **GdL – Architetture:** attraverso l’individuazione dei processi operativi
     per l’implementazione dei procedimenti amministrativi di interesse dei
     SUAP, utilizzando la rappresentazione formale garantita da BPMN (*Business
     Process Modeling Notation*), determina i componenti architetturali e le
     interfacce di servizio per la loro iterazione. Le “interfacce di servizio”
     sono definite in coerenza con il “Modello di interoperabilità della PA”.

   Le modalità di lavoro prevedono che ogni GdL individui il dettaglio delle
   azioni e dei *deliverables* da realizzarsi per assicurare l’obiettivo
   assegnatogli, sempre condivisi e valutati dal tavolo tecnico.

   Per favorire la condivisione tra i partecipanti ai GdL, si sono utilizzati
   una serie di strumenti di lavoro collaborativi per la condivisione del codice
   prodotto e strumenti per la redazione condivisa dei documenti prodotti dai
   GdL.

   Relativamente alla condivisione del codice prodotto, il *repository*
   utilizzato, essendo ad accesso pubblico, ne assicura l’immediata fruibilità a
   tutti gli *stakeholder* quali Pubbliche Amministrazioni e Imprese fornitrici
   di soluzioni applicative.

   L’iniziativa qui sintetizzata si configura come una buona pratica delle
   sinergie ottenibili dalla collaborazione tra PA in virtù dei risultati che
   sta riuscendo a conseguire, in un’ottica modulare e sequenziale:

   - prosegue nell’esperienza di lavoro condiviso attuata ai tavoli della
     semplificazione che ha portato a seguito dell’individuazione dei regimi
     amministrativi;

   - individua gli obiettivi e le loro priorità al fine di selezionare quelli
     perseguibili con le risorse (economiche e temporali) esistenti;

   - tiene conto delle soluzioni in essere e dei relativi investimenti;

   - crea un modello che permetta, attraverso la razionalizzazione e
     standardizzazione, alle amministrazioni interessate l’implementazione o
     adozione di soluzioni informatiche interoperabili;

   - coinvolge tutti i portatori di interessi attraverso la partecipazione a
     gruppi di lavoro su specifici temi.

   .. rubric:: “Il Fascicolo informatico di impresa quale applicazione pratica
      del principio once only”

   *Si ringrazia Unioncamere per il contributo alla redazione di questo focus.*

   Il percorso di perfezionamento del progetto realizzativo del Fascicolo
   informatico di impresa ha avuto un forte impulso propulsivo con la
   pubblicazione del decreto legislativo n.219 del 2016 (riforma delle Camere di
   commercio) ove all’articolo 2, comma 2, lettera b) si dispone che tra i
   compiti e le funzioni assegnate alle Camere di commercio vi è la formazione e
   gestione del Fascicolo informatico di impresa in cui sono raccolti dati
   relativi alla costituzione, all’avvio e all’esercizio delle attività
   d’impresa, … *omissis.*

   Il Fascicolo informatico di impresa è pertanto un’area virtuale informatica
   (repository nazionale), nella quale sono contenuti tutti i documenti
   rilevanti ai fini dell’esercizio dell’attività di impresa, raccolti
   sistematicamente a partire dalla prima occasione in cui l’imprenditore li ha
   trasmessi a qualsiasi amministrazione pubblica, tipicamente in occasione
   dello svolgimento di un adempimento.

   Il metodo di raccolta dei documenti è basato sull’obbligo, posto in capo ai
   responsabili di procedimenti amministrativi (a partire dai SUAP), di inviare
   con modalità informatica una copia dei provvedimenti istruiti alla Camera di
   commercio nella cui circoscrizione l’impresa ha sede, per il loro inserimento
   nel Fascicolo informatico d’impresa. Tale fonte primaria viene integrata dal
   riversamento massivo di documenti trattati da Autorità competenti che operano
   per le imprese o con le imprese: ad esempio, Accredia conferisce
   periodicamente tutte le certificazioni di qualità emesse a favore di imprese
   dagli organismi di certificazione accreditati e i dati sono resi disponibili
   tramite il Fascicolo.

   La ponderosa massa di documenti che giunge al Fascicolo, raccolta in capo
   alla sede dell’impresa così come referenziata nel Registro delle imprese, è
   organizzata in classi omogenee per rendere semplice il rinvenimento di
   documenti da parte dei soggetti pubblici che, in occasione di un’istruttoria
   o di una verifica di autocertificazione, possono autonomamente interrogare il
   Fascicolo, anche attraverso interfacce di servizio, per conoscere quanto è
   già noto sull’impresa: documenti già forniti dall’impresa stessa e/o dalle
   altre autorità competenti, a partire da Unioncamere. Si determina così un
   processo che realizza un doppio risultato:

   1. evitare richieste superflue di documenti facilmente rintracciabili nel
      Fascicolo, realizzando il principio *once only*;

   2. introdurre elementi di efficienza e certezza nella pratica istruttoria.

   Infine, attraverso il `Cassetto digitale dell’imprenditore
   <https://impresa.italia.it/itlg/app/public/#/login>`__ realizzato da
   InfoCamere, dal quale (con SPID o CNS) è possibile accedere gratuitamente
   alle informazioni e ai documenti ufficiali dell’impresa, compreso l’intero
   disporre contenuto del Fascicolo.

   A fine 2018, la piattaforma digitale realizzata dalla Camere di commercio per
   gestire il Fascicolo informatico di impresa, conteneva poco più di 7.500.000
   documenti ripartiti in oltre 1.000.000 di fascicoli di altrettante imprese
   distribuite nell’intero territorio nazionale. Una base consistente di
   informazioni in continua evoluzione grazie all’intensificazione della
   cooperazione gli Enti locali e le Autorità competenti e all’uso di modelli di
   interoperabilità, attualmente in corso di realizzazione con AGID e le
   amministrazioni interessate.
